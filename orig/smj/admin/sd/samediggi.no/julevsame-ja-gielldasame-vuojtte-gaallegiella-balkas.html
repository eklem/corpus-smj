<html>
  <body>
    <div class="newsIntroBox">		 				
										<h1>Julevsáme ja gielldasáme vuojtte Gållegiella-bálkás</h1>
				<div class="introContent"><div class="ezrichtext-field"><p>Karin Tuolja, Jåhkåmåhkes, Svieriga bielen ja Jekaterina Mechkina, Murmanskas, Ruossja bielen oadtjoba nuorttarijkalasj giellabálkáv Gållegiella jahkáj 2018</p>    
    
	<div class=" ez-embed-type-image extend-image_medium">
	    
				
	<figure>
					    <img src="/var/site/storage/images/_aliases/image_medium/0/0/5/3/43500-1-nor-NO/Gollegiella%2C%20Karin%20Tuolja.jpg" alt="Gollegiella, Karin Tuolja.jpg"/>
		
				
			<figcaption>
									<div class="ezrichtext-field"><p>Suoma Sámedikke presidænnta Tiina Sanila-Aikio, Vuona Sámedikke presidænnta Aili Keskitalo, vuojtte Karin Tuolja, jurysebrulasj Vuona bieles Solvår Knutsen Turi, Svieriga Sámedikke presidænnta Per-Olof Nutti</p>
</div>

											</figcaption>
					
	</figure>

	</div>

</div>
</div>
	
			</div>
    <article class="article">
													<div class="ezrichtext-field"><p>Karin Tuolja la viessomájgev julevsámegielajn barggam Svieriga bielen. Sån la barggam åhpadiddjen, jårggåliddjen, oahpponævvoåvddånahtten ja duollatjállemlåhkken. Tuolja la guovdásj ulmusj julevsáme giellabirrasin, ja la adnám guovdásj rållav giellaaktisasjbargon Vuona ja Svieriga bielij gaskan, ållagasj mij guosská ådå bágojt ja termajt åvddånahttemij, ja Rámátjårggålibmáj.  </p><p>Jekaterina Mechkina oadtju dan jagásj Gållegiella-bálkáv danen gå mælggadav la barggam nannimin  gielldasámegielav Ruossja bielen. Sån la oassálasstám bargguj åvddånahttet báhkoboanndudagáv ja sierra gielldasáme báhkogirjev. Mechkina la girjijt tjállám, jårggålam girjijt ja oahpponævojt åvddånahttám. Suv girjij baktu li moattes oahpástuvvam gielldasámij viessomij ja kultuvrraj Murmanska guovlon.</p><h4>Gávtsát bále</h4><p>Gållegiella – Nuorttarijkalasj sáme giellabálkká juogeduvvá gávtsát bále. Giellabálkká galggá viehkedit åvdedittjat, åvddånahtátjit ja bisodittjat sáme gielajt Vuonan, Svierigin, Suoman ja Ruossjan.</p><p>Giellabálkká máhttá juogeduvvat ájnegis ulmutjijda, organisasjåvnåjda jali institusjåvnåjda ma li dahkam sierra ratjástimev sáme gielajt åvdedittjat.</p><h4>Buorre åvddågåvve</h4><p>Sámedikkepresidænnta Aili Keskitalo ja stáhtaráde Monica Mæland Suohkan- ja ådåstuhttemdepartementan sávvaba goappátjijda bálkkávuojttáj vuorbev.</p><p><strong>– Goappátja bálkkávuojtte libá buorre åvddågåvven, ja libá ájnnasa bargon nannimin julev- ja gielldasámegielav, javllá stáhtaráde Monica Mæland Suohkan- ja ådåstuhttemdepartementan.</strong></p><p><strong>– Moadda buorre oajvvadusá kandidáhtajda lidjin, gudi li ednagit rahtjam sámegielaj åvdås. Oajvvadusá gåbttji vargga gájkka sáme giellaguovlojt, ja vuosedi stuorra variasjåvnåv ja valljudagáv. Goappátjagá organisasjåvnå ja ájnegis ulmutja, árbbedábálasj ja ådåájggásasj giellaarienájt li oajvvaduvvam ja árvustaláduvvam. Dat stuorra berustibme bálkás, ja daj moatte buorre ja iesjgeŋgalágásj kandidáhtaj, li sivvan måvtugisvuohtaj sáme gielaj boahtteájge hárráj, javllá sámedikkepresidænnta Aili Keskitalo.</strong></p><p>Juryan lidjin Neeta Jääskö Suoma bieles, David Kroik Svieriga bieles, Nina Afanasieva Ruossja bieles, ja Solvår Knutsen Turi ja Jane Juuso Vuona bieles.  </p><p>Bálkká juogeduvvá Oslon basádismáno 26.biejve Karin Tuoljaj, ja Murmanskan basádismáno 29. biejve Jekaterina Mechkinaj.</p><p>Ienep diedo:</p><p>Sámedikkepresidænnta Aili Keskitalo, 971 29 305</p>

    	</div>

											</article>
  </body>
</html>
