<html>
  <body>
    <div class="newsIntroBox">		 				
										<h1>PRM: Duodjeinstituhtta doarjju Sámedikke ulmev nannit sáme kultuvrav, iesjdåbdov ja kulturárbev</h1>
				<div class="introContent"><div class="ezrichtext-field"><p>Árvustallam Duodjeinstituhtas vuoset jut instituhtta merkaj ednagav kulturguodden ja  háldadiddjen iehperubbmelasj (vuojŋŋalasj) kulturárbes.  </p>
</div>
</div>
	
			<div class="date">
			<p>
				Ođas | 
									Almmuhuvvon
					<time datetime="2019-03-13">13.3.2019</time>, ođasmahtton
					<time datetime="2019-03-15">15.3.2019</time>	
							</p>
		</div>
	
						</div>
    <article class="article">
													<div class="ezrichtext-field"><p>Tjavtjan 2018 Sámedigge bargadahtij Telemarksforskningav Duodjeinstituhtav árvustalátjit. Árvustallam la gehtjadam man mudduj Duodjeinstituhtta la viehkken Sámediggáj ulmijda jåvsådittjat duodjesuorgen, man mudduj bagádalleårnik Duodjeinstituhta baktu la viehkken Sámediggáj ulmijda jåvsådittjat duodjesuorgen ja oajvvadit dåjmajt vijddásap ulmmejåvsådibmáj. Sámedikke ulmme duodjesuorggáj la jut galggá liehket ienep oassálaste æládusán, ienep profesjonalitiehtta, ja ienep mávsánis bargo ja ienep rudájt tjijnnit.</p><p>Duodjeinstituhta dåjma la vuostatjin duodje kultuvrran ja giehtabarggon. Diedádus gávnat, instituhtta ij nav vuojga doarjo Sámedikke ulmev duodje æládussan ja jut instituhtta ij ållåsit nagá ietjas mandáhtav jåvsådit åvddånahttem- ja máhtudakguovdátjin duodjesuorggáj æládussan, kultuvrraj ja giehtabargguj.  </p><p>Duodjeinstituhta roalla ja dajt bargojt majt dahki kultuvrraguodden ja iehperubbmelasj kulturárbbe guodden, li huoman ájnnasa. Dánna viehkedi Sámedikke ulmmáj nannitjit sáme kultuvrav, iesjdåbdov ja kulturárbev.  </p><p>– Duodjeinstituhtan la ájnas roalla kulturguodden ja árbbemáhtov háldadiddjen, javllá sámedikkeráde Berit Marie E. Eira.</p><p>Diedádus árvval jut Duodjeinstituhtta joarkeduvvá, valla gártjedum mandáhtajn. Juogu dal máhtudakguovdátjin duodjáj iehperubbmelasj kulturárbben, jali máhtudakguovdátjin hábmedibmáj, buvta- ja márnánasstemåvddånahttemij.   </p><p>– Diedádus árvval iesjgeŋgalágásj máhttelisvuodajt Duodjeinstituhtav åvddånahtátjit, javllá Eira.</p><p>Sån dættot jut Sámedigge ij la avtak vuojnov merustallam. Vuostak galggá diedádus åvddån biejaduvvat bierjjedagá 15.03 Áltán, aktan duola dagu Duodjeinstituhtajn ja duodjeorganisasjåvnåj. Diedádus la almulasj.  </p><p>– Mij bivddip gájkajt gudi duojes berustalli ietjasa árvvalusájt Sámediggáj oajvvadittjat nav ruvva gå máhttelis, låhpat sámedikkeráde Berit Marie E. Eira.</p><p><a href="http://www.telemarksforsking.no/publikasjoner/filer/3371.pdf" title="">Lågå diedádusa</a></p><p><strong><em>Jus li gatjálvisá jali ságájdahtátjit, guládalá sámedikkerádijn <a href="mailto:berit.marie.eira@samediggi.no" title="">Berit Marie E. Eira</a>, mobijlla 913 28 626</em></strong></p>
</div>

											</article>
  </body>
</html>
