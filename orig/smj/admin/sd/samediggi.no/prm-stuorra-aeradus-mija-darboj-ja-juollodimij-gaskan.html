<html>
  <body>
    <div class="newsIntroBox">		 				
										<h1>PRM: Stuorra ærádus mijá dárboj ja juollodimij gaskan</h1>
				<div class="introContent"><div class="ezrichtext-field"><p>– Ráddidusá budsjæhttaárvvalusás ælla saje ådå vuorodimijda, sáme dávvervuorkájn ælla ressursa Båastede-prosjæktaj ruoptus åttjudit sáme kulturdávverijt ma li vuorkudum Vuona dávvervuorkájda, javllá sámedikkeráde sebrulasj Henrik Olsen. Miján la aj stuorra dárbbo ådå oahpponævojt gájkka gålmå sámegiellaj åvddånahtátjit. Ållagasj la dárbbo digitála oahpponævojda, javllá Olsen. </p>
</div>
</div>
	
			</div>
    <article class="article">
													<div class="ezrichtext-field"><p>Sámedikkeráde l dudálasj gå Sámedikke vuorodime sáme biggimprosjevtajda la juollodimijt oadtjum. Saemien Sijte la oadtjum juollodimev ådå huodnahij ja pládna ådå huodnahij Beaivváš teáhterij la aj nammadum stáhtabudsjehtan.    </p>    
    
	<div class="align-right ez-embed-type-image extend-large">
	    
				
	<figure>
					    <img src="/var/site/storage/images/_aliases/large/8/4/7/5/25748-1-nor-NO/Sametingsr%C3%A5d%20Henrik%20Olsen.JPG" alt="Sametingsråd Henrik Olsen.JPG"/>
		
				
			<figcaption>
									<div class="ezrichtext-field"><p>Henrik Olsen (foto: Åse M.P. Pulk/Sámediggi)</p>
</div>

											</figcaption>
					
	</figure>

	</div>
<p>Sámedikkeráde l aj dudálasj gå Vuona Kulturfoannda l nannidum 2 millijåvnåj kråvnåj vuododittjat ådå årnigav sáme girjálasjvuodav dárruj jårggålittjat ja ienep gaskostibmáj sáme girjálasjvuodas. Dat sihtá javllat sáme girjjetjálle bessi ienep girjijt vuobddet.</p><p>Ráddidus árvval juollodit 2,6 prosænnta lasádusáv Sámediggáj , valla merustaládum haddelassánibme la 2,7 prosænnta. Sámedikkeráde Henrik Olsen javllá ij galga dan diehti tjierrot, valla vilá li stuorra ærádusá mijá hásstalusáj ja daj rudáj gaskan majt oadtjop sáme sebrudagáv åvddånahtátjit.</p><p>Madi viesátlåhko Vuonan gájkkásattjat la lassánime, dadi viesátlåhko sáme guovlon la bissánam, ja vuojnnet barggosajijs binnu. Jus galggap sáme sebrudagájt nannit luluj Sámedigge oadtjot ienep rudálasj fámojt hásstalusájt duostutjit, javllá Olsen.</p>
</div>

											</article>
  </body>
</html>
