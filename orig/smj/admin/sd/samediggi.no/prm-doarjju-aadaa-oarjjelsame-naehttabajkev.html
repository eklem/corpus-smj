<html>
  <body>
    <div class="newsIntroBox">		 				
										<h1>PRM: Doarjju ådå oarjjelsáme næhttabájkev</h1>
				<div class="introContent"><div class="ezrichtext-field"><p>Sámedikkeráde l dårjav juollodam sáme giellaprosjevtajda, ja dan bále vuorodam giellaprosjevtajt oarjjel-, bihtám- ja julevsáme guovlojt. Duola dagu Rørosnytt oadtju  300.000 kråvnå doarjjan ásadittjat ådå oarjjelsámegielak ådåsnæhttabielev.  </p>
</div>
</div>
	
			</div>
    <article class="article">
													<div class="ezrichtext-field"><p>– Oarjjelsáme giella l nanostuvvamin maŋŋela gå la læhkám garrasit ájteduvvam. Ásadit oarjjelsáme ådåskanálav máhttá liehket ájnas nannitjit oarjjelsámegielav bæjválasj giellan, javllá sámedikkepresidænnta Aili Keskitalo.</p><p>Ulmme prosjevtajn la næhttabájkev oarjjelsámegiellaj ásadit, ådåsij ma oarjjelsámijda guosski ja oarjjelsáme dåjmadagáv sadjásis oadtjot.   </p><p>– Mijá mielas la ájnas juhte oarjjelsáme bessi ådåsijt ja ietjá ájggeguovddelis ássjijt ietjasa giellaj låhkåt. Dát næhttabájkke goappátjagá nanni ja åvddånahttá oarjjelsámegielav, javllá Keskitalo.  </p><h3>Oarjjelsáme seminárra ja sáme filmmafestiválla</h3><p>Ietjá oarjjelsáme prosjevta ma li doarjodum li Trøøndelaagen fylhkentjïelte/  Aaajege - saemien gïele- jïh maahtoejarnge ma oadtju 100.000 kråvnå doarjjan ásadittjat seminárav Gïeleviermie oarjjelsámegiela dile birra, mij ásaduvvá Rørosan basádismáno 7.–8. biejvij.  </p><p>Rørosa suohkan oattjoj 80.000 kråvnå doarjjan ásadittjat rájájrasstijiddje sáme musihkkafestiválav basádismáno 7.–10. biejvij. Dát festiválla sjaddá oassen Raasten Rastah festiválas mij juohkka jage ásaduvvá.   </p><h3>Doarjja bihtámsámegielav ælládahtátjit</h3><p>Duoddara Ráfe, Bájdár suohkanin, oadtju 300.000 kråvnå bihtámsámegielav ælládahtátjit. Duola dagu galggá Duoddara Ráfe aktan bihtámsáme giellaberustiddjij Svieriga bielen barggat.  </p><p>Julevsáme guovlon oadtju Hábmera suohkan 75.000 kråvnå doarjjan giellakurssaj mánájda gænna li sámegiella vuostasjgiellan, ja 75.000 kråvnå giellakurssaj mánájda gænna li sámegiella nubbengiellan.  </p><h3>Girjálasjvuodaæjvvalime, giellakurssa, manno-app ja skallolæjrra  </h3><p>Nuorttasáme prosjevta li aj doarjoduvvam. Čálliid lágádus oadtju 300.000 kråvnå doarjjan prosjæktaj “Sámegielat girjjit ohcet geavaheddjiid” (Sámegielak girje addnijt åhtsi). Prosjækta ásat 25 æjvvalime gånnå tjálle mánájt ja nuorajt hávsskudahtti låhkåma ja oavdástallama baktu.  </p><p>Unjárga suohkan oadtju 150.000 kråvnå giellakurssaj mij galggá viehkedit sijáv gudi li sáme álggokursav tjadádam sámástittjat.  </p><p>Sámedikkeráde l juollodam 200.000 kråvnå doarjjan prosjæktaj Bædi &amp; Børdi, mij la manno-app sámegiellaj Nuortta-Vuona turisstabájkij birra.</p><p>Sáme girkkoráde oadtju 150.000 kråvnå prosjæktadoarjjan ásadittjat sáme skallolåhkkijlejrav. Dán jage skallolåhkkijlæjrra ásaduvvá 6. bále.</p><p>– Ållagasj la ávvudahtte gå gå mij jur álggoálmmukgiellajagen muossádip nav stuorra berustimev  giellaprosjevtajs, javllá sámedikkepresidænnta Aili Keskitalo.  </p>
</div>

											</article>
  </body>
</html>
