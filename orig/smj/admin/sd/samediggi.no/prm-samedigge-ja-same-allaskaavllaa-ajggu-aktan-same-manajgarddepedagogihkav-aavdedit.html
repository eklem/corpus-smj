<html>
  <body>
    <div class="newsIntroBox">		 				
										<h1>PRM: Sámedigge ja Sáme allaskåvllå ájggu aktan sáme mánájgárddepedagogihkav åvdedit</h1>
				<div class="introContent"><div class="ezrichtext-field"><p>Sámedigge ja Sáme allaskåvllå li sjiehtadusáv dahkam aktisattjat bargatjit sáme mánájgárddesámájduhttemijn. Sámedikkeráde sebrulasj Mikkel Eskil Mikkelsen ja Sáme allaskåvlå riektur Gunvor Guttorm uddni sjiehtadusáv vuolláj tjálijga.  </p>    
    
	<div class=" ez-embed-type-image extend-corepage_image">
	    
				
	<figure>
					    <img src="/var/site/storage/images/_aliases/corepage_image/5/9/3/7/47395-1-nor-NO/Underskriving%20av%20avtale%20%28Foto%20-%20Mattis%20Ailo%20H%C3%A6tta%20-%20S%C3%A1mediggi%29.jpg" alt="Underskriving av avtale (Foto - Mattis Ailo Hætta - Sámediggi).jpg"/>
		
					
	</figure>

	</div>

</div>
</div>
	
			<div class="date">
			<p>
				Ođas | 
									Almmuhuvvon <time datetime="2019-03-14">14.3.2019</time>
							</p>
		</div>
	
						</div>
    <article class="article">
													<div class="ezrichtext-field"><p>Aktisasjbarggo l Sámedikke prosjevta SáMOS - Sáme máná ådå sebrudaklanján ja Sáme allaskåvlå gaskan. Prosjevta ulmij gáktuj galggá sáme filosofijja vuodon sáme mánájgárdij sisadnuj liehket, gånnå duola dagu sáme árvo, luondofilosofijja, giella, kultuvrra, jådedibme ja árbbediedo pedagåvgålasj bargov ja sisanov guoddi.  </p>    
    
	<div class="align-right ez-embed-type-image extend-large">
	    
				
	<figure>
					    <img src="/var/site/storage/images/_aliases/large/8/3/4/7/47438-1-sme-NO/Avtalen%20%28Foto%20-%20%C3%85se%20M.P.%20Pulk%20-%20S%C3%A1mediggi%29.jpg" alt="Avtalen (Foto - Åse M.P. Pulk - Sámediggi).jpg"/>
		
					
	</figure>

	</div>
<p>Sámedigge ja Sáme allaskåvllå galggi sjiehtadusá vuodon aktan åvdedit sáme mánájgárdij máhtudagáv, duola dagu tjielgadit guoradallamdárbojt ja aktan barggat rekrutterimin, seminára ásadimijn ja rámmaplána dåjmaj prosjevta vuodon.</p><p>– Mánájgárdde l ájnas sáme institusjåvnnå, ja aktan Sáme allaskåvlåjn galggap Sámedikke bieles  vásstedit dajda dárbojda ma li udnásj sáme mánájgárdijn. Sáme máná li mijá boahtteájgge, dan diehti l ájnas jut Sámedigge vuorot ja doarjju åvddånahttembargojt ja åhpadusáv sáme árvoj vuodon, javllá sámedikkeráde Mikkel Eskil Mikkelsen.</p><p>– Sáme allaskåvllåj la ájnas åhpadusájt ja guoradallamijt sáme sebrudakdilij, máhtoj ja árvoj gáktuj, ja dákkir aktisasjbarggo aktan Sámedikkijn låppti máhttelisvuodajt ja vaddá lijgge diedov  ja lahkanimev mijá mánájgárddeåhpadussaj ja guoradallamijda, javllá Sáme allaskåvllå riektur Gunvor Guttorm.</p><p>Sjiehtadus la dagádum ådåjakmáno 1. biejve 2019 rájes javllamáno 31. biejve 2022 rádjáj.</p><p style="text-align:justify;"><strong>Sjiehtadusá sisadno: </strong></p><ul><li><strong>Máhtudaklåpptim: </strong>Tjalmostahttet resurssadárbojt ja barggat sáme mánájgárdij máhtudaklåpptimijn.</li><li><strong>Åvdedit guoradallamijt: </strong>Álgadit máhttelisvuodajt lasse guoradallamijda ma åvdedi sáme mánájgárdij guoradallamdárbojt.</li><li><strong>Åvdedit sáme mánájgárddeåhpadiddjeåhpav: </strong>Sirddet prosjevta árvvalusájt ja båhtusijt boahtteájge sáme mánájgárddefálaldagájda buorren.</li><li><strong>Seminára- ja konferánsaásadibme: </strong>Væhkkálakkoj ásadit konferánsajt ja seminárajt nav guhkás gå máhttelis.</li></ul><p><strong><em>Ienep diedojt sjiehtadusá ja prosjevta SáMOS birra vaddi:</em></strong></p><p>Mikkel Eskil Mikkelsen, sámedikkeráde sebrulasj  +47 917 42 161, Gunvor Guttorm, Sáme allaskåvlå riektur, +47 904 70 793, Ol-Johán Sikku, SáMOS - Sáme máná ådå sebrudaklanján prosjæktajådediddje, +47 902 23 804</p>

    	<div class="embedFile">
		            			<a href="/content/download/3083/file/Ovttasbargo%C5%A1iehtadus%20S%C3%A1mediggi%20ja%20S%C3%A1mi%20Allaskuvla%202019-2022.pdf">Ovttasbargošiehtadus Sámediggi ja Sámi Allaskuvla 2019-2022</a>
							
													
			<span class="embedFileSize">PDF | 576.552 kB</span>
			</div>


</div>

											</article>
  </body>
</html>
