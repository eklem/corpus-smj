<html>
  <body>
    <div class="newsIntroBox">		 				
										<h1>PRM: Edna ruhta guolleduostudagájda</h1>
				<div class="introContent"><div class="ezrichtext-field"><p>Sámediggeráde la aktisattjat juollodam badjelasj 14 millijåvnå kråvnå dårjajda æládus-, giella-, kultuvrra-, mánájgárdde-, varresvuohta- ja sosiála suorgijn ja guovlo prosjevtajda gávdan guovvamáno 10.biejves moarmesmáno 4.bæjvváj dán jage. Vihtta guolleduostudagá li aktan oadtjum vargga 1,7 millijåvnå kråvnå doarjjan Sámedikkes.</p>
</div>
</div>
	
			</div>
    <article class="article">
													<div class="ezrichtext-field"><p>Bájkoj 7,5 millijåvnå kråvnå li duon dán æládusprosjæktaj juolloduvvam. Sámediggeráde Mariann Wollmann Magga subtsas, guollimæládus la miehtebiekkan ja ålos dårjav åhtsi, guollimvantsajt oastátjit ja guolleduostudagájt ásadittjat ja åvddånahtátjit.</p><p>– Sámedigge la ájnas oassevállde vájkkudimnævojt adnemin bisodittjat ja åvddånahtátjit gæssu ja ávkkás guolástusæládusáv sáme merragádde- ja vuodnaguovlojn, javllá Magga.</p>    
    
	<div class="align-right ez-embed-type-image extend-large">
	    
				
	<figure>
					    <img src="/var/site/storage/images/_aliases/large/5/6/5/3/13565-2-nor-NO/mariann.jpg" alt="mariann.jpg"/>
		
				
			<figcaption>
													<div class="by">FOTO | Mariann Wollmann Magga (Foto: Jan Roger Østby-Sámediggi)</div>
							</figcaption>
					
	</figure>

	</div>
<h4>Láhtjá vuobddemmáhttelisvuohtaj</h4><p>Magga subtsas, ållagasj la juollodum edna ruhta guolleduostudagájda maŋemus ájgev, ålles vihtta duostudagá li aktisattjat 1.666.000 kråvnå oadtjum. Dá li duostudagá Storekorsnesan, Nerveian, Skarsvågan, Sjursjokan og Nordvågenin.</p><p><strong>– Ájnas la láhtjet dilev vaj unnemus vantsa bessi guolijt vuobddet ja ihkeva ájnas la åvddånahttet ja nannit bájkálasj duosstomstruktuvrav bisodittjat joarkke dåjmav guolástimen bájkálasj merragádde- ja vuodnaguovlojn. Máhttelisvuohta bájkálattjat vuobddet unnemus vantsajda la gájbbádussan bisodittjat årrom- ja barggostruktuvrav merrasáme guovlojn, javllá Magga.</strong></p><h4>Mannoæládus ájnas vuorodibme</h4><p>Sámediggeráde la juollodam badjelasj 1,3 millijåvnå kråvnå muhtem mannoæládusvidnudagájda sisi oastátjit ja åvddånahttemdåjmajda. Arctic Nuvsvåg AS Loppan, Tufjord Molta &amp; Utleie AS Måsøyan, Vesterelvjenta AS, Koppangen brygger AS Lyngenin, og Aernie AS Ranan li dårjav oadtjum.</p><p><strong>– Sáme mannoæládusán la dárbbo iesjgeŋgalágásj fálaldahkaj. Mannoæládus la ájnas vuorodibme Sámediggáj, javllá Magga.</strong>  </p><h4>Tråante-låvdagoahte suksessan</h4><p>Sámediggeráde la aj doarjjum rijkaorganisasjåvnåv Sámiid Duodji ja Duojáriid ealáhussearvi goabbák 150.000 kråvnåj, vaj duodje lulun vuojnnusin ávvudimvahkov Tråante 2017. Magga javllá sjaddin gålmmå ihkeva hávsskes biejve márnánijn stuorra låvdagoaden Roandema guovdon, gånnå  32 vuosediddje vuobddin buoremusáv boahttsubiergos, duojijs ja sáme hábmedimes  iesjgeŋga guolos Sámen.</p><p><strong>– Åtsådallama vuosedi, låvdagoahte luluj máhttet guovtegærddáj ájgev danna liehket ja liehket guovtegærddáj stuorak. Ihkeva stuorra berustibme lij, javllá dudálasj Magga.</strong></p><h4>Edna kulturprosjevtajt doarjjum</h4><p>Sámediggeráde la aj juollodam dårjav 26 kulturprosjæktaj, ma aktisattjat li vargga 1,5 millijåvnå kråvnå oadtjum. Dan aktavuodan Magga dættot gålmmå nissuna gudi li dårjav oadtjum.</p><p>Bente Haarstad la oadtjum 74.000 kråvnå vuosádussaj gåvvådokumentarav oarjjelsáme boatsojsujtos. Simone Grøtte Pedersen la oadtjum 150.000 kråvnå dánssavuosádussaj Glemt, nuortta-Vuona doarrohiståvrå birra ja vuostasj vuosádus la ásadusán  Festspillene i Nord-Norge. Maret Anne Sara la oadtjum 149.900 kråvnå prosjæktaj Pile o´Sápmi, mij la dájdalasj dahko mij dagáduváj vuosteldibmen ja symbåvllån stáhta boahttsujt bággonjuovadimes Finnmárkon.  </p><p><strong>– Bente Haarstad dahká ihkeva buorre bargov oarjjelsáme boatsojsujttokultuvrav duodastime. Simone Grøtte Pedersen ienebut ja ienebut vuojnnusij boahtá juohkka dánssimvuosádusán. Maret Anne Sara dájdav adná boatsojsujto dilev tjalmostahtátjit, ja sån la aj jieddnás politihkalasj jiedna, javllá sámediggeráde Mariann Wollmann Magga.</strong></p><p>Gehtja makkir prosjevtajt ma li dårjav oadtjum ájggegávdan 10.02.17- 04.05.17:</p>

    	<p><strong>Ságájdahtátjit, guládalá sámediggerádijn Mariann Wollmann Maggajn, mobijlan 977 02 350.</strong></p>
</div>

											</article>
  </body>
</html>
