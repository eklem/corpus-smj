<html>
  <body>
    <div class="newsIntroBox">		 				
										<h1>Gåhttju giellavetsadittjijt berustalátjit </h1>
				<div class="introContent"><div class="ezrichtext-field"><p>Sámedikkeráde Lars Filip Paulsen doajvvu gájka gudi berustalli sáme gielaj boahtteájges, válldi åvdåsvásstádusáv ja ietjasa vuojnojt sáddiji ráddidussaj ja Sámediggáj VAT 2016:18 Vájmogiela vuoksjuj.</p>    
    
	<div class=" ez-embed-type-image extend-reference">
	    
				
	<figure>
					    <img src="/var/site/storage/images/_aliases/reference/2/8/8/6/16882-1-eng-GB/larsfp.jpg" alt="larsfp.jpg"/>
		
					
	</figure>

	</div>

</div>
</div>
	
			<div class="date">
			<p>
				Ođas | 
									Almmuhuvvon
					<time datetime="2017-03-14">14.3.2017</time>, ođasmahtton
					<time datetime="2017-03-15">15.3.2017</time>	
							</p>
		</div>
	
						</div>
    <article class="article">
													<div class="ezrichtext-field"><p>– Ihkeva ájnas le gå sáme sebrudahka dálla ietjas åvdåsvásstádusáv válldá ja ietjas vuojnojt buktá oajvvadusáj birra ma galggi sámegielajt nannit. Jus mij ep berusta, gåktu máhttep vuorddet dáttaj stuorsebrudahka galggá berustit? Ávttjiv ájnegis ulmutjijt, æjgádijt, áhkojt ja ádjájt, organisasjåvnåjt ja siebrijt, ja aj æládusoassálasstijt ietjasa vásstádusájt sádditjijt åvddåla ilá maŋŋet sjaddá. Lågå oajvvadusájt tjielggidusán, ja tjále jus dajda guorrasa, javllá sámedikkeráde Lars Filip Paulsen gut Sámedikkeráden sáme gielajs vásstet.  <br/><br/>Sáddi ietjat guláskuddamvásstádusáv <a href="https://svar.regjeringen.no/nb/registrer_horingsuttalelse/H2523831/">dán sválldasa baktu</a>.</p><h3><strong>Gávnadam vetsadiddjij Sámen </strong></h3><p>Sámedikke oajvveulmme sáme gielaj åvddånahttemijn le ienedit sámegielagijt, ja lasedit sámegielaj anov serbrudagán. Sámedigge galggá gielajt bisodit ja åvddånahttet, ja la dan diehti dåjmalasj roalla gåtsedime <a href="https://www.regjeringen.no/no/dokumenter/nou-2016-18/id2515222/">VAT:av 2016: 18 Vájmogiella</a>.</p><p>Oassen dat bargos le Sámedigge muhtem guláskuddamseminára gájkka gålmån sámegiellaguovlon ásadam, gånnå Sámedikkeráde lij ájrastuvvamin. Duodden dasi le Sámedigge politihkalattjat ja háldadusá bieles oassálasstám guláskuddamseminarájn ietjá oassálasstij dåjmadimes. Ulmme lij båktet nav stuorra berustimev gå máhttelis tjielggidusá birra arvusmahtátjit nav ålos gå máhttelis sáme sebrudagán iehtjasa guláskuddamvásstádusájt sádditjit åvddåla guláskuddamájggemiere mij la snjuktjamáno 15.biejve 2017.</p><p><strong>–</strong><strong> </strong>Dáv ájggegávdav lav gullam moadda subttsasa sáme giellaárggabiejves ja daj moadda moattelágásj hásstalusáj birra iesjgeŋgalágásj giellaguovlojn. Stuorra berustibme lij juohkka semináran gånnå lav oassálasstám. Dálla le ájnas jut dát berustibme tjielggasit åvddån boahtá ráddidussaj ja mån doajvov nav ålos gå máhttelis astijdi njuolgga árvvalusájt buktet tjielggidusá ja dan oajvvádusáj birra. Árvvalusá ietjá dåjmajda máhtti aj viehkedit boahtteájge sámepolitihkav moatten suorgen hábbmitjit, javllá sámedikkeráde Lars Filip Paulsen.</p><p>Gehtja guláskuddamseminárajt ájn akti dánna:<br/><a href="https://www.youtube.com/playlist?list=PLyrl2U8zSFMwE9VeyPzZz2M_4drDersXa">Guláskuddamseminárra Rørosan</a> guovvamáno 16.biejve tjalmostahtij oarjjelsáme giellaguovlov.<br/><a href="http://webcast-stage.seria.no/webcast/3264389">Guláskuddamseminárra Divtasvuonan</a> guovvamáno 23.biejve tjalmostahtij julevsáme giellaguovlov.<br/><a href="https://www.youtube.com/watch?v=BDRXZnLOjiM">Guláskuddamseminárra Guovdageinnun</a> guovvamáno 28.biejve vuorodij nuorttasáme giellaguovlov.</p><h3><strong>Gájkka árvvalusá lågåduvvi ja árvustaláduvvi </strong></h3><p>Nammadusá oajvvadusá dåjmajda ja boahtám árvvalusá guláskuddamin árvustaláduvvi Sámedikkes aktan Suohkan – ja ådåstuhttemdepartementajn.</p><p>– Mij lip gætjo ájgev javllam mij barggat dajna vaj dát VAT ij biejaduvá lådaj ja de vadjáluvvá. Dát tjielggidus midjij histåvrålasj máhttelisvuodav sáme gielaj árvov låpptitjit vaddá, ja mån bivddiv juohkka avtav sebratjit dan bargguj. Buolle mielajn sidáv Vájmogiella gåtseduvvá proposisjåvnåjn mij lágajt ja dåjmajt aktijvuodan gehtjat, javllá sámedikkeráde sebrulasj.</p><p>Lågå aj <a href="https://www.sametinget.no/Nyhetsarkiv/Kronikk-La-det-norske-samfunnet-faa-innblikk-i-den-samiske-spraakhverdagen">kronihkav</a> sámedikkerádes Lars Filip Paulsenis Vájmogiela birra.</p><p>Duodden láhkarievddadimijda le avtajienalasj Sáme giellanammadus duola dagu árvustallam njuolgadusájt tjuovvomav ja åvdåsvásstádusáv juogadimev Sámedikke, stáhtalasj oajválattjaj ja duon dán suorgij gaskan almulasj háldadimen. Nammadus la buktám dåjmajt ma guosski ienep sebrudaksuorgijda, valla dåjma mánájda ja nuorajda mánájgárdijda ja skåvlåjda li dættodum ihkeva ájnnasin gåtsedittjat. Lågå gájkka oajvvadusájt <a href="https://www.regjeringen.no/contentassets/ad82d773c3094582a2660908b48886d3/NO/SVED/Vedlegg.pdf">dánna</a>.  </p><p>Dá oajvvadusá li ållagasj dájda suorgijda tjanádum:</p><ul><li>Sámegielak mánájgárddefálaldahka</li><li>Sámegielåhpadus vuodoskåvlån ja joarkkaskåvlån</li><li>Njuolgadusájt jårggålit ja diededimvælggogisvuohta almulasj oajválattjajda</li><li>Riektá vásstádussaj sámegiellaj almulasj orgánajs</li><li>Sámegiela adno varresvuoda- ja huksosuorgen, ja justijssasuorgen</li><li>Sámegiella suohkana háldadusán</li><li>Rekruttierim barggijs sáme giella- ja kultuvrramáhtudagájn</li><li>Rájájrasstididdje giellaaktisasjbarggo</li><li>Sáme bájkkenamá</li></ul>
</div>

											</article>
  </body>
</html>
