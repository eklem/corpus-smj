<html>
  <body>
    <div class="newsIntroBox">		 				
										<h1>Divtasvuona-ássje: – Dálla sij gudi li subtsastam vierredagoj birra hæhttuji oatsoduvvat</h1>
				<div class="introContent"><div class="ezrichtext-field"><p>– Da duosstelis ulmutja gudi li ietjasa vásádusáj birra Divtasvuona-ássje gáktuj subtsastam, hæhttuji dálla oatsoduvvat. Sij e máhte galluga báhtset, javllá sámedikkeráde Mikkel Eskil Mikkelsen.</p>
</div>
</div>
	
			<div class="date">
			<p>
				Ođas | 
									Almmuhuvvon <time datetime="2017-11-30">30.11.2017</time>
							</p>
		</div>
	
						</div>
    <article class="article">
													<div class="ezrichtext-field">    
    
	<div class="align-right ez-embed-type-image extend-large">
	    
				
	<figure>
					    <img src="/var/site/storage/images/_aliases/large/0/1/5/0/30510-1-eng-GB/26185412309_9b567e6374_k.jpg" alt="26185412309_9b567e6374_k.jpg"/>
		
				
			<figcaption>
													<div class="by">FOTO | Mikkel Eskil Mikkelsen (Foto: Kenneth Hætta)</div>
							</figcaption>
					
	</figure>

	</div>
<p>Divtasvuona-ássje l læhkám stuorra sáhkan 2016 giesse rájes. Ássje álgij dajna gå 11 divtasvuonaga subtsastin VG-avijsan biehtsemáno 11. biejve 2016 jut sij li seksuálalasj illastimijt gillam.</p><p><strong>151 illastimássje - 82 gillajiddje</strong></p><p>Bulke li gávnadam tjoahkkáj 151 seksuálalasj illastimássje majn li tjanástagá  Divtasvuodnaj. Registrieridum li tjoahkkáj 82 gillajiddje ja 92 gáttádallam illastiddje. Ålov dájs ássjijs li tjervas seksuálalasj illastime - dagu mánáj nággoválldema, ja oabmásamos ássje l dáhpáduvvam 1953:n. Dajs 151 ássjijs ma li åtsådaláduvvam, li 106 ássje hiejteduvvam oabmomájggemiere diehti. Tjoahkkáj li lågev guoddalime mierreduvvam.</p><p>– Bávtjas la gullat dav stuorrudagáv mij Divtasvuona tjervas illastimsubttsasijs le. Valla buorre le, ja adjáj dárbbo, gå bulke li nav dárkkelit barggam, javllá Mikkelsen.</p><p>– Dát la læhkám máhttelis dåssju dan diehti gå sij gudi li illastimijt vásedam, li nagádam boarkkit sjávodisvuodav dakkir tiemá birra mij midjij gájkajda guosská. Sámedikke bieles lip mihá ja gijttevattja dan giervvudagá åvdås majt li vuosedam, javllá Mikkelsen.82 ulmutja nammaduvvi gillajiddjen. Gillajiddje li 4 ja 75 jage gaskan. Sámedikkeráde Mikkel Eskil Mikkelsen dættot ájnnasin sij e galga oarbesvuohtaj báhtset gå bulke dálla låhpadi Divtasvuona-ássjev prosjæktan.  </p><p><strong>– Gájk ájnnasamos dálla le, illastime gillajiddje Divtasvuonan oadtju dárbulasj viehkev ja buohttimav. Sæmmi diehtep jut vahágahttem ij guoska dåssju sidjij gudi njuolgga dav vásedi. Dat guosská ålles familljaj ja gájkajda gudi li lahka aktijvuodan</strong> <strong> dasi. Divtasvuona sebrudahka dárbaj oatsodimev ja dårjav, javllá sámedikkeráde Mikkel Eskil Mikkelsen.</strong></p><p><strong>Moadda instánsa mæddám - dárbbo luohtádusáv ásadit</strong></p><p><strong>– Sjávodisvuohta ja tabua li dahkam, máná ja nuora ælla oadtjum dav suoddjimav mav siján la gájbbádus oadtjot. Gillajiddje gudi li ietjasa subttsasav subtsastam, li  vásedam nihtodimijt. Ájnas gatjálvis midjij la gåktu mij sáme sebrudahkan máhttep  rabásvuodav ja luohtádusáv dahkat, javllá Mikkelsen.</strong></p><p><a href="https://www.nkvts.no/rapport/om-du-tor-a-sporre-tor-folk-a-svare-hjelpeapparatets-og-politiets-erfaringer-med-vold-i-naere-relasjoner-i-samiske-samfunn/">Diedádus "Jus duosta gatjádit, de duossti ulmutja vásstedit" Viehkkeapparáhta ja bulke vásádusá vahágahttemij lahka aktijvuodan sáme sebrudagán</a>, vuoset jut sáme álmmugin vádnun luohtádus viehkkeapparáhttaj. <a href="https://www.politiet.no/globalassets/dokumenter/01-rapporter-statistikk-og-analyse/sluttrapport-tysfjord_endelig.pdf">Bulke loahppadiedádus Divtasvuona-ássjij aktijvuodan</a> vuoset dav sæmmi.</p><p><strong>– Bulke li vájvaham gå sij ælla barggam nuoges buorre bargov biehtsemáno 2016 rádjáj ja li dálla álgadam bargov luohtádusáv nannit. Valla dagu diedádus vuoset, de li aj ietjá viehkkeinstánsa ma li mæddám, duola dagu mánájgárdde, skåvllå, varresvuohtasujtár, mánájsuodjalus, javllá Mikkelsen.</strong></p><p>Guhkesájggásattjat la ájnas tjårggit jut viehkkeapparáhtan la dárbulasj máhtudahka ja máhtukvuohta dakkir ássjijt duostutjit ja aj giehtadalátjit, dættot Mikkelsen. Dánna la duola dagu sáhka suohkana varresvuodadievnastusás man la máhtudahka sáme gielas ja kultuvras, ja jut psyhkalasj varresvuodasuodjalus, dagu SÁNAG, oadtju máhtukvuodav duostutjit vahágahttemijt ja illastimássjijt dågålasj vuogijn.</p><p>– Sámedikke bieles ájggop dáv iehtjama bargon gåtsedit, javllá Mikkelsen. Duola dagu vuojnná Sámedigge dárbov ållåsit guoradallat Divtasvuona-ássjev, ja adjáj dav gåktu ietjá viehkkeinstánsa giehtadalli guoddalam ássjijt ja måråstimdiededimijt.  </p><p><strong>Jus li gatjálvisá, guládalá sámedikkerádijn Mikkel Eskil Mikkelsenijn, mob. 917 42 161</strong></p>
</div>

											</article>
  </body>
</html>
