<html>
  <body>
    <div class="newsIntroBox">		 				
										<h1>PRD: – Iesjgeŋga gielladile dárbahi iesjgeŋgalágásj årnigijt</h1>
				<div class="introContent"><div class="ezrichtext-field"><p>Sámedikkeráde åvdet ássjev giellaguovloj ja suohkankategorijjaj birra ållestjåhkanibmáj javllamánon.  – Gielladille  iesjgeŋga guovlon galggá vuodon liehket boahtteájggásasj giellagárvedimen, javllá sámedikkepresidænnta Aili Keskitalo.</p>
</div>
</div>
	
			<div class="date">
			<p>
				Ođas | 
									Almmuhuvvon
					<time datetime="2017-11-20">20.11.2017</time>, ođasmahtton
					<time datetime="2017-11-24">24.11.2017</time>	
							</p>
		</div>
	
						</div>
    <article class="article">
													<div class="ezrichtext-field"><p>Sámedikkeráde ednagit vuorot gåtsedit VAT 2016:18 Vájmogiella. Sámedikken la ulmme nannit ja åvddånahttet sámegielajt rijkav miehtáj.   </p><p><strong>– Akta dajs stuorámus hásstalusájs uddni la dat, dálásj háldadimguovllo sáme gielajda ij vieleda jut gielladille l iesjgeŋgaláhkáj suohkanis suohkanij, javllá Keskitalo. </strong></p><p>Udnásj årniga baktu la gájkajn suohkanin sæmmi gájbbádusá juska gielladille ja galla sámegielaga suohkanijn li moattelágátja.</p>    
    
	<div class="align-right ez-embed-type-image extend-large">
	    
				
	<figure>
					    <img src="/var/site/storage/images/_aliases/large/5/2/7/9/29725-1-eng-GB/37058259423_77c4360cd8_z.jpg" alt="37058259423_77c4360cd8_z.jpg"/>
		
				
			<figcaption>
													<div class="by">FOTO | Aili Keskitalo (Foto: Kenneth Hætta)</div>
							</figcaption>
					
	</figure>

	</div>
<h4><strong>– Njuolgadusá hæhttuji duohtavuodav gåvvit</strong></h4><p>VAT 2016:18 Vájmogiella oajvvat hiebadam årnigav sierra kategorijjaj suohkanijda ma li sámegiela háldadimguovlon, namálattjat <em>giellabisodimsuohkana, giellaælládahttemsuohkana</em> ja <em>stádasuohkana.</em></p><p>Sámedikkeráden li vuorddemusá, giellaguovllo sierra suohkankategorijjaj ienebut sjaddá suohkanij dárbojt ja hásstalusájt vieledit.</p><p><strong>– Mij diehtep gielladille le iesjgeŋgaláhkáj suohkanijn. Muhtem suohkanin la sámegiella viesso giellan juohkka suorgen suohkanin, valla ietjá suohkanin la ållu ietjá láhkáj, ja dajn suohkanijn la dárbbo buoredit máhtudagáv sámegielan.  Dajnas la åbbå ájnas jut dagáduvvá njuolgadusmærrádusá ma buorebut duohtavuodav gåvvi, javllá Keskitalo. </strong></p><h4><strong>Oajvvat ájn guokta suohkankategorijja </strong></h4><p>Sámedikkeráde oajvvat, <em>giellaluohkkosuohkana</em> sjaddá ådå kategorijjan duodden gålmå kategorijjaj mav giellanammadus tjielggidusás oajvvadij.  </p><p><strong>– Miján li dálla guokta suohkana gånnå sámegiella l ieneplåhkogiellan. Dát la sierralágásj dille sáme gielaj hárráj, ja mijá mielas la ájnas nannit vaj miján boahtteájgen vilá li suohkana gånnå sámegiella l ieneplåhkogiellan. Mijá mielas dá suohkana li luohkkosuohkana, ja sávvap da suohkana lulun máhttet bærrájgåhtset muhtem bargov mij la ávkken ålles sebrudahkaj, javllá Keskitalo.</strong></p><p>Sámedikkeráde mielas la ájnas tjalmostahttet, ietjá suohkanin li aj muhtem åvdåsvásstádusá ájnegis sáme giellaaddnáj, ja dajnas oajvvat sierra kategorijjav <em>ietjá suohkana</em>.</p><p>Vijddábut la Sámedikkeráde bieles ávkken smávep stádajt giellaguovlluj sebrudahttet, ja dajnas oajvvat kategorijja namma l <em>stádasuohkana</em>, ja ij ga stuorstádasuohkana, nav gåktu giellanammadus oajvvat.  </p><p><strong>– Sáme giellaguovllo ij dåssju ålles sáme álmmugij guoska, valla merkaj aj ednagav ietjá oajvvadusájda gåtsedibmáj ma li Vájmogiella-tjielggidusán. Mielastam la dárbbo mij dálla dágástallap dáv ássjev ållestjåhkanimen, låhpat sámedikkepresidænnta Aili Keskitalo.</strong></p><p>Guládalá: sámedikkepresidænnta Aili Keskitalo, +47 971 29 305 </p>
</div>

											</article>
  </body>
</html>
