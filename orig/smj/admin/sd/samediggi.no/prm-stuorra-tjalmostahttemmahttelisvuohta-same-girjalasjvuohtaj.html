<html>
  <body>
    <div class="newsIntroBox">		 				
										<h1>PRM: – Stuorra tjalmostahttemmáhttelisvuohta sáme girjálasjvuohtaj</h1>
				<div class="introContent"><div class="ezrichtext-field"><p><strong>Dán jage la Vuodna oajvverijkkan værálda ájnnasamos girjjemæsson, Frankfurter Buchmesse. Adjáj sáme girje ja girjjetjálle oassálassti dåhku. – Dát buktá stuorra tjalmostahttemmáhttelisvuodav sáme girjálasjvuohtaj massta hármmat ávvudaláv, javllá  sámedikkeráde Henrik Olsen, gut galggá girjjemæsson oassálasstet. Sámedikkeráde la aj sáme oassálasstemav doarjjum. </strong></p>
</div>
</div>
	
			</div>
    <article class="article">
													<div class="ezrichtext-field"><p>Girjjemæsso Frankfurtan, mij gålgådismánon ásaduvvá, la værálda ájnnasamos æjvvalimsadjen  rijkajgasskasasj girjjeæládussuorggáj. Dat tjoahkki ienep gå 300.000 guosse badjelasj 100 rijkas, 7000 almmudagás ja 10.000 journalista.  </p><p>Jagen 2019 la Vuonarijkka oadtjum rållav guosserijkkan girjjemæssuj Frankfurtan, mij buktá jut  Vuodna bæssá girjálasjvuodas ja kultuvras girjjemæsson vuosádallat. Dan aktijvuodan la sierra guossepaviljoaŋŋa gånnå bivddimdum tjálle Vuonas oadjtu sajev iehtjasa tjállemav vuosedittjat.  </p><p>Sámi lágádus- ja aviisasearvi (SÁLAS) ja Sámi Girječálliid Searvi (SGS) oassálassti tjalmostahtátjit sáme girjálasjvuodav ja sáme tjállijt.</p><h4>Doarjju oassálasstemav </h4>    
    
	<div class="align-right ez-embed-type-image extend-large">
	    
				
	<figure>
					    <img src="/var/site/storage/images/_aliases/large/9/3/5/1/31539-1-eng-GB/Henrik%20Olsen%20%28Foto%20-%20%C3%85se%20M.P.Pulk-S%C3%A1mediggi%29.JPG" alt="Henrik Olsen (Foto - Åse M.P.Pulk-Sámediggi).JPG"/>
		
				
			<figcaption>
													<div class="by">FOTO | Henrik Olsen (Foto: Åse M.P. Pulk/Sámediggi)</div>
							</figcaption>
					
	</figure>

	</div>
<p>Moadda sáme tjálle li guossepaviljoaŋŋaj bivddidum, ja SGS la gatjádaládum jus sihti ietjá ásadusájda oassálasstet girjjemæsso aktijvuodan. Sámedikkeráde l juollodam 166 000 kråvnå doarjjan SGS:aj girjjemæssuj oassálastátjit.  </p><p><strong>– Ájnas la sáme tjállijda bessat oassálasstet dakkir stuorra rijkajgasskasasj girjálasjvuodaariednáj, ållagasj gå Vuodna dán jage la guosserijkkan. Dát buktá stuorra máhttelisvuodav sáme tjállijt ja sáme girjálasjvuodav gaskostittjat, javllá sámedikkeráde Henrik Olsen. </strong></p><p>Sámedikkeráde Henrik Olsen la girjjemæsson gålgådismáno 13. - 17. biejvij ja oassálasstá duola dagu rahpamseremonijjaj dijstagá gålgådismáno 15. biejve.</p><h4>– Sierra máhttelisvuohta sáme girjálasjvuodav tjalmostahtátjit</h4><p>Sámedikkeráde l aj dårjav juollodam sáme dåjmadiddje- ja avijssasæbrráj (SÁLAS) 200 000 kråvnnåj. SÁLAS la aktisasjbargon NORLA:jn, mij organisieri Vuona oassálasstemav Frankfurtan 2019, nannim vaj sáme girje ja girjjetjálle åvdåstuhteduvvi. Girjjemæsso aktijvuodan galggi muhtem sáme girje  ieŋŋilsgiellaj jårggåluvvat nav gåhtjodum gæhttjalimjårggålussan tjalmostahtátjit sáme girjálasjvuodav globála låhkkijda.  </p><p><strong>– Sáme girjálasjvuohta l oassen Vuona girjálasjvuodaárbes. Dát vaddá sierra máhttelisvuodav gaskostittjat ja tjalmostahtátjit sáme girjálasjvuodav ja sebrudakdágástallamav ålles væráldij, javllá sámedikkeráde Henrik Olsen. </strong></p><p>Juollodum la aj dårjav 23 000 kråvnnåj avta sáme almmudahkaj mij ij la tjanádum SÁLAS:ij, Susanne Hættaj, bessat vuolgátjit. Olsena mielas la ájnas sáme almmudagájda bessat oassálasstet dárbulasj gievrrudagájn dakkir stuorra rijkajgasskasasj girjálasjvuodaariednáj.</p><p>– Dát vaddá stuorra tjalmostahttemmáhttelisvuodav sáme girjálasjvuohtaj ja dassta hármmat ávvudaláv, javllá Sámedikkerádeen.</p><h4>Doarjja teahtárvuosádussaj </h4><p>Sáme girjálasjvuohta ja kultuvrra sjaddi vuojnnusin moatte láhkáj ålles girjjemæsson.  </p><p>Sámedikkeráde l aj doarjjum Beaivváš sáme nasjonalteater 150 000 kråvnåj. Sij galggi girjjemæssuj mannat vuosádusájn Johan Turi birra, ja dav galggi moaddi dav vahkov vuosádallat.</p><p><strong>– Hiebalasj vuosádusájn manni, gå Johan Turi aneduvvá vuostasj sáme girjjetjállen girjijnis  “Muitalus sámiid birra”, mij 1910 almoduváj. Ávvudaláv vuosádusáv Frankfurt gehtjatjit. Geldulasj sjaddá Frankfurtaj vuolgget tjuovutjit mijá tjiehpes dájdda- ja kulturbarggijt ja gehtjatjit man láhkáj dát máhttá liehket låpptimin sáme girjálasjvuodav stuoráp márnánijda, låhpat sámedikkeráde Henrik Olsen.</strong></p><p><em>Jus li gatjálvisá jali ságájdahtátjit, guládalá sámedikkerádijn Henrik Olsenijn telefåvnån: +47 907 75 219 ja/jali <a href="mailto:henrik.olsen@samediggi.no">henrik.olsen@samediggi.no</a></em></p><p> </p>
</div>

											</article>
  </body>
</html>
