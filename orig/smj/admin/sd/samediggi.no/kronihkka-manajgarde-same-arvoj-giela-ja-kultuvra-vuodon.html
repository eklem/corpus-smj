<html>
  <body>
    <div class="newsIntroBox">		 				
										<h1>Kronihkka: Mánájgárde sáme árvoj, giela ja kultuvra vuodon</h1>
				<div class="introContent"><div class="ezrichtext-field"><p>Sámedikkeráde Mikkel Eskil Mikkelsen baktu.</p>
</div>
</div>
	
			</div>
    <article class="article">
													<div class="ezrichtext-field"><p>Nasjåvnålattjat vuoroduvvá alep kvalitiehtav mánájgárdijda. Sámedigge vuorot nannit kvalitiehtav sáme  mánájgárdijn. Man ájnas buorre mánájgárddefálaldahka le dájna dættoduvvá. Dáv vuojnnep duola dagu ådå njuolgadusáj baktu ienep ållessjattuga mánájgárdijn, giellagájbbádusá  mánájgárddeåhpadiddjijda , máhtudakstrategijja  ja ådå rámmapládna mánájgárdij gáktuj.</p><p>Sáme mánájgárddesuorgen li edna hásstalus. Sáme mánájgárddesuorgge galggá goappátjagá nasjåvnålasj ja oajválattjaj gájbbádusájt duhtadit ja ållidit sáme sebrudagá vuorddemusájt ja gájbbádusá nannitjit ja åvddånahtátjit sámegielav, kultuvrav ja sebrudakiellemav.</p><p>Sámedigge l mælggadav barggam sáme mánájgárddefálaldagáj. Ulmij milta ratjástimijn nasjåvnålasj  oajválattjaj vuoksjuj la sisadno sáme mánájgárddefálaldagán buoreduvvam ådå rámmaplánan. Ådå rámmapládna nammat sámegielav ja kultuvrav ållu tjielggasit ja sierra, ja dá ålles rámmaplánav tjuovvu. Rámmapládna njuolgadustjállagin mánájgárddeláhkaj, ij la gudik goassak nav tjielggasit sáme giela ja kultuvra hárráj ja dajna la duodaj lávkke åvddålijguovlluj sáme mánájda  mánájgárdijn.  </p>    
    
	<div class="align-right ez-embed-type-image extend-large">
	    
				
	<figure>
					    <img src="/var/site/storage/images/_aliases/large/8/3/9/8/38938-1-nor-NO/IMG_E3510.JPG" alt="IMG_E3510.JPG"/>
		
				
			<figcaption>
									<div class="ezrichtext-field"><p>Sametingsråd Mikkel Eskil Mikkelsen</p>
</div>

													<div class="by">FOTO | Åse M.P. Pulk/Sámediggi</div>
							</figcaption>
					
	</figure>

	</div>
<p>Ådå rámmapládna biedjá gájbbádusájt mánájgárddebarggijda ja mánájgárddeæjgádijda, ja maŋŋela  gå sáme sisadno l nanniduvvam ja tjielggasit åvddån boahtám rámmaplánan, de Sámedigge dáv gåtset avtajn mánájgárddeprosjevtajn. Båhtusa dát prosjevtas máhtti liehket oassen ådå rámmaplánav doajmmajbiedjamis. Mánájgárddeprosjækta galggá liehket vædtsagin tjielggitjit mij sáme mánájgárdde le, mij sáme mánáj bajedibme le, man láhkáj galggá nanos giellamodellaj milta barggat ja ma li sáme árvo ja njuolgadusá ja gåjt man láhkáj sáme kultuvrajn mánájgárden barggat. Dát la prosjækta masi li stuorra vuorddemusá, man baktu galggap vásstedit mij sáme mánájgárdde le.</p><p>Sámedikke bieles la vuojtto gå ienep ja ienep máná sáme fálaldagáv mánájgárden oadtju. Danen la ájnas juhti sáme mánájgárddefálaldagá ålles Vuonan li sjaddamin ja båhti ienep mánájgárde sáme  fálaldagájn majna máná sáme  gielav ja kultuvrav åmasti.  </p><p>Duogátjin sávadussaj vijdedam mánájgárddefálaldagáv, lågo vuosedi stuorra vánesvuodav sámegielak mánájgárddeåhpadiddjijs, ja nággo barggijda la stuorak gå sámegielak birás li unne ja ieneplågogiella lassán. Dát dahká juhti ájggomusá ma biejaduvvi rámmaplána ja ienep gájbbádusáj baktu ienep ållessjattugijda ælla gasskavuodan duohta lågoj sámegielak mánájgárddeåhpadiddje mierijn. Nappu l dárbbo ulmij milta vuorodibmáj rekruttierimij.  </p><p>Tjoavddusin dán bargon la barggosajevuododum mánájgárddeåhpadiddjeåhpadusá ma duola dagu fálaldahkan Sáme Allaskåvlån sjaddi. Dakkir åhpadus gånnå låhkke tjuovvu bielleájggeåhpadusáv madi mánájgárden barggi. Duodden dasi l dárbbo duoddeåhpadussaj mánájgárddepedagogihkan,  sámegielan ja sáme árbbedábálasj máhtudagán. Valla dát gájbbet ressursajt sáme máhtudakåvddånibmáj vuoroduvvá.  Gåtsedimjuogos mánájgárddeåhpadiddje åhpadussaj la låhpalasj diedádusás Máhttodepartemænntaj diedádus nr.5.2017 oajvvadam Sáme Allaskåvllåj juhti da ásadi máhtudakguovdátjav åhpadiddjeåhpadussaj. Mujna li vuorddemusá åvddån biejatjit ássjev rekruttierima birra Sámedikke ållestjåhkanibmáj dáv guhttalav.  </p><p>Giellanammadus javllá diedádusás VAT 2016: Vájmogiella, juhti sámegielak mánájgárdde l  ájnnasamos ájnegis doajmma sámegielav nannitjit, bisodittjat ja ælládahtátjit. Mánájgárdde vuodov dahká bargguj sámegiellaj ja kultuvrraj. Sámedikke bieles lip duodaj válldám dav diedov mij VAT 2016:18 Vájmogiella: Dálla l ájgge ratjástit sámegielajda. Ávvudaláv mánájgárdijt mánájgárddeprosjevta baktu tjuovotjit, ja ulmij milta bargatjit mánájgárddeåhpadiddjeåhpadussaj rekruttieritjit.  </p>
</div>

											</article>
  </body>
</html>
