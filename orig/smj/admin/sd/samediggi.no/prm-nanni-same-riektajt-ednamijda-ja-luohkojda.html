<html>
  <body>
    <div class="newsIntroBox">		 				
										<h1>PRM: Nanni sáme riektájt ednamijda ja luohkojda  </h1>
				<div class="introContent"><div class="ezrichtext-field"><p>Sámediggeráde juollot 200 tuvsán kråvnå Deanu ja birás merraluossaguollársæbrráj merraluossaguollárij riektádilev tjielggitjit. Merraluossaguollársiebrre árvustallá stáhtav stiebnnit, dajnas gå stáhta regulierima li árbbedábálasj merraluossaguollimav ájttegoahtám.  </p>    
    
	<div class=" ez-embed-type-image extend-image_medium">
	    
				
	<figure>
					    <img src="/var/site/storage/images/_aliases/image_medium/5/3/3/2/22335-1-eng-GB/S%C3%A1medigger%C3%A1%C4%91%C4%91i-sametingsr%C3%A5det.jpg" alt="Sámediggeráđđi-sametingsrådet.jpg"/>
		
				
			<figcaption>
													<div class="by">FOTO | Sámediggeráđđi-sametingsrådet (Foto: Åse M.P.Pulk-Sámediggi)</div>
							</figcaption>
					
	</figure>

	</div>

</div>
</div>
	
			</div>
    <article class="article">
													<div class="ezrichtext-field"><p>Sámedikke ållestjåhkanibme l mierredam doarjjaårnigav manna l ulmme sáme rievtesvuodajt ednamijda ja luohkojda nannit. Ållestjåhkanibme l årnigij 750 000 kråvnå mierredam.  </p><p>Aktse åhtsåmusá båhtin åhtsåmájggemærráj mij lij vuoratjismáno 1.biejve. Ráde giehtadaláj åhtsåmusájt biehtsemáno 28.biejve Kárášjågån. Niellja åhttse dårjav oadtjun.</p><p>Deanu ja birás Merraluossaguollársiebren li sebrulattja Deanuvuonav, Várjjatvuonav, Lágesvuonav, Fálesnuorev ja Álttávuonav birra.</p><p>Sámediggepresidænnta Vibeke Larsen javllá ájnas la merraluossaguollárij riektádilev tjielggit, ja danen sámediggeráde 200 tuvsán kråvnå Deanu ja birás Merraluossaguollársæbrráj juollot.</p><h4>Juogos ássjev stáhta vuosstáj vuolgat</h4><p>Larsen subtsas sámediggeráde adjáj juollot 300 tuvsán kråvnå siebrijda Deanučázádaga luossabreavaeaiggádiid searvi ja Deanučázádaga luossabivdosearvi vaj bessi ássjev vuolgadit fámoduhtátjit sjiehtadusáv Vuona ja Suoma gaskan Deanu tjátjádagán guollima birra.</p><p><strong>– </strong><strong>Sjiehtadus Vuona ja Suoma gaskan álbet bájke ulmutjij riektáv guollitjit, man la suodjalum riektá vuodolága ja álmmukriektá milta. Bájke viermmeguollára hæhttuji unnedit ietjasa árbbedábálasj guollimav nav ednagit jut árbbedábálasj guollim la nåhkågoahtemin stáhta regulierima diehti, javllá sámediggepresidænnta Vibeke Larsen.</strong></p><h4>Nanni ælloniehkij máhtudagáv</h4><p>Sámediggeráde juollot 150 tuvsán kråvnå Tråmså Boatsojsábmelattjaj Fylkasæbrráj  ælloniehkij máhtudagáv almulasj riektán ja areállaháldedimen nannitjit, vaj buorebut galggi ietjasa riektájt vælggogisvuodajt bærrájgåhtset, duola dagu pládnabargon. Prosjevtan la aj ulmme lasedit máhtudagáv ja diedulasjvuodav suohkanijn boatsojæládusá areállaadnema birra, ållagasj boatsojæládusá birra mij la Tråmså fylkan.</p><h4>Guoradallat miehttsimriektájt </h4><p>Mearrasámi árbediehtu sihtá guoradallat sáme riektájt Davvinjárga suohkanin, ållagasj Stranda-guovlon. Ulmme l nannit riektájt bivdduj, guollimij, muorjjimij ja ietjá miehttsedåjmajda Davvinjárga suohkanin.</p><p>Ráde juollot 100 tuvsán kråvnå guoradallamij.</p><p><strong>– Sámediggáj la ájnas merrasámij riektájt nannit, vaj árbbedábálasj adnemav guovlos nanniduvvá vaj dan baktu muorrodime vuosstáj suodjaluvvi, javllá Larsen.</strong></p><p><strong>Ienep diedo: </strong>Sámediggepresidænnta Vibeke Larsen, 941 30 116</p>
</div>

											</article>
  </body>
</html>
