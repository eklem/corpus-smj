<html>
  <body>
    <div class="newsIntroBox">		 				
										<h1>Mij la giellalåpptim?</h1>
				<div class="introContent"><div class="ezrichtext-field"><p>Sámedikke strategijja sámegielajda.</p>
</div>
</div>
	
			</div>
    <article class="article">
													<div class="ezrichtext-field"><p>Sámegiela li ájnnasa ájnegis giellaaddnáj, sáme viesajdiddjijda ja sáme sebrudagá åvddånahtátjit.  Sámegiela ij dåssju guládallamij guoska, valla tjanádum la sáme identitiehttaj, kulturárbbáj ja masi ulmusj gullu. Sámegiela li mærkkagåvvån mijá aktisasjvuohtaj, mijá árbbáj ja la bádden mijá ájttegijda. Giela baktu tjadnusa nanostuvvi masi ulmusj gullu, berustahtek makkir sámegielav ulmusj buktá jalik man binnáv jali man ednagav gielav buktá.  </p><p>Sáme giellapolitihkka guosská dan diehti goappátjagá massám gielav ruoptus válldet, ja sámegielajt åvddånahttet dajn guovlojn gånnå sámegiella bæjválattjat aneduvvá. Juska li iesjgeŋgalágásj gielladile, de giella mijájt aktij tjadná aktisasj sávadusán sámegielajt bisodit, åvddånahttet ja nannit. Sáme giellapolitihkka guosská aj rámmaævtojda, lágajda, ja giellaaddnij árggabæjvváj. Sámegiela juohkka sebrudaksuorggáj guosská, ja buorre giellapolitihkka hæhttu dáv gåvvit.</p><p>Sámedigge hálijt juhte sámegiela gulluji, aneduvvi ja vuojnnuji sebrudagán, ja Sámedikke giellastrategijja – Gïelelutnjeme – Giellalåpptim – Giellalokten tjalmostahttá vuojnnusin dahkat, åvddånahttet, rekruttierit ja máhtudaklåpptim gájkka dásen. Ållagasj dættoduvvá giellafálaldagá mánájda ja nuorajda. Gïelelutnjeme – Giellalåpptim – Giellalokten tjalmostahttá aj aktisasjbargov ja aktidimev ásadusáj, orgánaj ja organisasjåvnåj gaskan ma sámegielaj barggi.</p><p>Mijá visjåvnnå le juhte sámegiela galggi liehket luondulasj oassen sebrudagás, ja juhte gájka galggi bessat gullat, vuojnnet ja adnet sámegielajt gájkka sebrudaksuorgen. Sámegiela galggi liehket  luondulasj oassen árggabiejves sáme- ja aj dárogielagijda.</p><p>Sámedikke giellapolitihka vuodon la guhkesájggásasj barggo ja gåtsedime VAT 2016:18 Vájmogiella. Mijá strategijja sámegielajda la Sámedikke njuolgadussan bargon Vájmogielav gåtsedime.</p><p>Badjásasj ulme Sámedikke giellastrategijjaj – Gïelelutnjeme – Giellalåpptim – Giellalokten li:</p><ul><li>Dássásasj ja avtaárvvusasj giela</li><li>Giela vuojnnusin ja sebrudakguodden</li></ul><p>Dán strategijjan gålmmå badjásasj ratjástimsuorge dættoduvvi:</p><ul><li>Giellafálaldagá mánájda ja nuorajda </li><li>Tjalmostahttem ja aktisasjbarggo</li><li>Rekruttierim ja máhtudaklåpptim</li></ul><p><a href="https://www.samedigge.no/content/download/3021/file/S%C3%A1medigge%20Giellalokten%20Nor.pdf" title="">Viettja Giellalåpptim-tjállagav jus ienep diedojt sidá</a></p>
</div>

											</article>
  </body>
</html>
