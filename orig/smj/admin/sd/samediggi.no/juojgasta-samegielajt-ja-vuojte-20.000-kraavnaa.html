<html>
  <body>
    <div class="newsIntroBox">		 				
										<h1>Juojgasta sámegielajt ja vuojte 20.000 kråvnå</h1>
				<div class="introContent"><div class="ezrichtext-field"><p>Rijkajgasskasasj álggoálmmukgielaj jagi gáktuj hásstalip duv juojgav sámegielajda biejatjit.</p>
</div>
</div>
	
			</div>
    <article class="article">
													<div class="ezrichtext-field"><p>Juojggamgilppusijn ájggu Sámediggi, aktan NRK Sámijn, tjalmostahttet ja låpptit juojgav ja sáme gielajt. Gilpos la oassen sáme giellavahkos 2019</p><p>– Gájka gudi sihti máhtti juojgav jali vuolev giellalåpptimij biedjat, javllá Sámedikke giellaåssudagá direkterra Anne Britt K. Hætta.</p><p>Juojgga galggá gåvvidit sámegielajt, sáme sebrudagá gielladilev jali giellalåpptimav tjalmostahttet.</p><p>– Vuolláj ja juojggaj la tjanádum sáme giella, kultuvrra ja sáme árbbedábe. Dan diehti li da ájnnasa  giellalåpptimin, javllá Hætta.</p><p><strong>Dån máhtá juojggat, tsoabbmot, ármmadit jali ådjådit. Galggá liehket árbbedábálasj juojgga musihka dagá.</strong></p><p>Vuojtto l 20.000 kråvnå vuojttojuojggaj.</p><p>Juojgga ij galga vihpat guhkep gå gålmmå minuhta.</p><p>Ájggemierre oajvvadusáv gilppusij sádditjit la sådnåbiejve gålgådismáno 6. biejve.</p><p>Gålgådismáno 7. ja 8. biejvij válljiduvvi juojgajt ma gilppusij bessi.</p><p>Válljidum juojgajt almoduvvi gålgådismáno 9. biejve. Dan maŋŋela la máhttelis gulldalit ja jienastit nehtan dav masi buoremusát lijkku. Jienastibme vihpá gålgådismáno 16. bæjvváj.</p><p>Vuojttojuojgga almoduvvá gålgådismáno 22. biejve.</p><h3>Náv sáddi juojgav gilppusij</h3><p>Dån dagá juojgav jali vuolev, juojgga ij galga åvddåla almulattjat gullum.</p><p>Filmmi ietjat giehtatelefåvnåjn gå juojga jali tsoabmo.</p><p>Maná dán adræssaj ja sáddi videofilmatjav dán adressa baktu: <a href="https://bidra.nrk.no/joik" title="">https://bidra.nrk.no/joik</a></p><p><em>Jus li gatjálvis, de máhtá aktijvuodav válldet Sámedikke giellaåssudagá direkterrajn <a href="mailto:Anne.Britt.K.Haetta@samediggi.no" title="">Anne Britt K. Hætta</a> + 47 78 48 42 91</em>, <em>jali fáhkajådediddjijn <a href="mailto:Per.Johannes.Marainen@samediggi.no" title="">Per Johannes Marainen</a>, +47 78 48 42 78.</em></p>

    	</div>

											</article>
  </body>
</html>
